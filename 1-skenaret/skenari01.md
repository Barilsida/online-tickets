
# Skenari 1: Blerja e biletave

## Rrjedha normale e ngjarjeve
___

Lorenci po mendon si ta kalojë kohën e lirë në fundjavë.  Ai hap
aplikacionin e aktiviteteve në celular dhe kërkon për aktivitete
kulturore ose sportive, duke përcaktuar edhe datat e aktiviteteve (e
shtunë dhe e dielë) dhe vendndodhjen e tyre (Vlorë).

Sistemi i filtron aktivitet që ka sipas kategorisë, kohës, dhe vendit
të përcaktuar, dhe shfaq një listë të aktiviteteve. Lorenci mund të
shikojë detajet e secilit aktivitet (përshkrimin, çmimin, numrin e
vendeve të lira, etj.) dhe mund të përzgjedh disa prej tyre. Lorencit
i duket interesante ndeshja e futbollit dhe shfaqja e teatrit, të
cilat janë të dyja të shtunën, dhe i shënon si të zgjedhura.

Në fund Lorenci shkon te faqja e pagesës për të blerë biletat.  Aty i
shfaqet lista e aktiviteteve të përzgjedhura, bashkë me detajet e
tyre, ku përfshihet edhe çmimi, dhe mundësia për ti konfirmuar ose për
ti rishikuar. Lorenci i konfirmon dhe vazhdon me pagesën. Lorenci nuk
dëshiron që të rregjistrohet në sistem, kështu që pagesën e bën duke
dhënë direkt numrin e kartës së kreditit dhe detajet e tjera.

Pasi sistemi konfirmon kryerjen e pagesës, gjeneron një biletë për
secilin aktivitet. Biletat janë në format PDF dhe përfshijnë disa
detaje të eventit, një barcode2D me informacione të enkriptuara,
etj. Lorenci mund ti shkarkojë këto bileta dhe më pas po të dojë mund
ti printojë.

## Rrjedhat alternative

### 1. Rishikimi i aktiviteteve të përzgjedhura

Gjatë konfirmimit, te lista e aktiviteteve të zgjedhura, Lorenci mund
të fshijë ndonjë prej tyre. Ose mund të rrisë numrin e biletave (p.sh.
do blejë një biletë tjetër teatri për një shok).

Gjithashtu Lorenci mund ta ndërpresë procesin e pagesës dhe të kthehet
te lista e aktiviteteve për të zgjedhur aktivitete të tjera. Ose mund ta
anullojë komplet blerjen e biletave.

### 2. Pagesa nga përdoruesit e rregjistruar

Një përdorues i rregjistruar i ka dhënë gjatë rregjistrimit detajet
e pagesës, kështu që nuk është nevoja të japë përsëri numrin e kartës
së kreditit etj.

### 3. Mënyra e pagesës

Përveçse me kartë krediti, pagesa mund të kryhet edhe me PayPal,
Bitcoin, etj, në bazë të preferencave të përdoruesit.

### 4. Marrja e biletave nga përdoruesit e rregjistruar

Përdoruesve të rregjistruar sistemi ua dërgon biletat edhe me email.
Gjithsesi, një kopje e biletave të tyre ruhet edhe në sistem, në
llogarinë e tyre, kështu që ata nuk është nevoja ti ruajnë ose ti
printojnë biletat e tyre sepse mund ti gjejnë në llogarinë e tyre në
sistem në çdo moment.
